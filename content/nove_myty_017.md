---
title: Mí známí
contentType: poetry
---

<section>

Mí známí jemně znetvoření  
Mne chodí občas navštěvovat

Nic na tom jistě ani není

Někdy jsem doma Jindy ne  
Někdy jsem mrtev Jindy ne  
Copak já mohu vědět předem  
Kdy mám svůj kolík dřeva v srdci  
Copak já mohu vědět předem  
Kdo si mne k čemu vyhlídne

Mí známí v čemsi lehce puklí  
To vyřazené lidské zboží  
A přece ještě do prodeje  
Mne chodí často navštěvovat

Jsem kníže jejich divných studů  
Jsem pýcha jejich znetvoření  
Mé slovo oko z důlku vymne  
Když nechce vidět z krve v hlavě  
Znám jejich sílu jež jí není  
A znám je odvždy A jen právě

Rád nechávám je dlouho čekat

Slyším je šoupat po rohožce  
A kašlat jako v těžké pauze  
Při mrtvičnatém divadle

Okno jde z chodby do koupelny  
A oni slyší mlaskat mýdlo  
Ohavné zvuky Na řetízku  
A vlhkou kůži jejíž chlupy  
Jdou z kořínků jak u všech rostlin  
(a z lidskosti jen nesmí kvésti)

Mí známí venku tolik trpí

Čekáme se  
A v tom je štěstí

Mí známí lehce zohavení  
Jedlíci Slova Slova bible  
A já jsem z nich  
A dobře tak

A když je vpustím do předsíně  
Kde tma je plná věšáků  
Vidím je hořet jako ráhna  
Lodi jež byla zanechána  
Napospas ohni který líně  
Tančí si po nich sem a tam

Nic na tom ovšem ani není

Co je to víc než znetvoření  
Za dne je jiná parola:

Kuřácký jazyk jako slimák  
Veliký slimák Přižehnutý  
Nečistým kouřem z černé trávy  
Jim žije v ústech O své újmě  
Nepatří k nim Je přisát k zubům  
Aby jim nikdy nedovolil  
Povzdech a slovo které spasí  
Veliký slimák v jejich ústech  
Je hlídá Zevnitř přisátý

Já jsem jenž za ně naříká si

</section>
