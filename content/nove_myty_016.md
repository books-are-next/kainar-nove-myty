---
contentType: prose
---

## Po vojně

Těch armád které táhly po kraji  
už pamatujem několik  
Vždy jiné mundúry  
a vždycky jiná řeč  
A jenom mělké hroby v poli  
a hluboký vztek  
tu zbyly po nich

Slunce mé Moravy je červené a silné  
z vinohradů tam dole na jihu lisují víno  
plné vůle  
a elektrárny rozvádějí proud  
aby se žilo ve světle  
když na Moravu padne noc  
jako černé a domácí zvíře  
s hvězdnýma očima

Z těch armád které táhly po kraji  
jen na jednu se bude vzpomínat  
A první její tank který jsem zahlédl  
mám dosud v srdci  
Tank těžký jako radost  
která vybuchuje a hřmí údolím  
mé Moravy

A nápisy na rudých hrobech  
v zahrádkách při silnicích  
a na náměstích  
budou první abecedou  
které budu učit své syny
