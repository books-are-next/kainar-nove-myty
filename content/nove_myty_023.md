---
title: Čtyři roztomilí katané
contentType: poetry
---

<section>

Mám známé čtyři katany.

Ten první žije z housenek  
a ptákům jejich vejce pije.  
A za prstýnek, jenž se smek  
z prstíku dívky, zhublé žalem,  
veš, máti svou, by prodal málem.  
Musí však ještě pocicávat.  
A proto rdousí v uzlech kravat  
vesnické cápky před zrcadly.  
Věřte mi, že mu kdysi vyjde  
z hustoty pachu v podpaždí  
dvé hnědých křídel, jaké mívá  
pořádný anděl, anděl padlý —  
jen co se láskou rozdráždí,  
jen co se trošku rozezpívá.

Ten druhý tasí chudé kýty  
při chůzi jako rapíry,  
na čele lidském staví pot  
a žije v pultech krámů skrytý.  
Když spouští řezník závěsy,  
on tiše kalí průřez masem  
a nad včerejším skopovým  
on sní o jisté matróně.  
Ó, že ji půjde stopovat!

Hle už je v jejím salóně  
a sedá kolem podobizen  
ten lstivý katan, jemný ovád,  
a vzdechem z jejích úst, kde chybí  
tři zadní zoubky, ne však více  
než chybějící rybky v strouze,  
již tráví malý cukrovar! —  
nabobtná, zduří, nedutaje  
tam nad umělou palmou z ráje  
a nad zvířetem klavíru,  
tak nevinným, bez předurčení.  
On rozmáčknutý nehtem dal by  
zelený detail velké malby,  
kde amorci a víly z niv  
jsou vykasáni na podiv  
těch návštěv, které nelze přimět  
do ponožek se  
vyzouti.

A katan, oči vybouleny,  
hlídá ty čtyři drahé stěny,  
kde ona po třech záchvatech  
migrény, smutku, otylosti  
mu jednou přec jen dovolí,  
co chtěl.

To třetí katan, katan strojků,  
zná mechaniku mého žalu.  
Nic Nikdo Nikde s číselníkem,  
a proud, jenž trne,  
proud, jenž trne.  
Děťátko jinak opatrné  
okouzlí vzhledem faráře  
anebo knírem strýčka-kosa:  
stříhá jím, stříhá, za bzukotu  
a ukazuje kolečka,  
anebo jiskří k biřmování.  
Má malé trati s tunely  
všech věcí, jež se poděly  
navěky neznámo kam.  
Otvory, kuní tlamičky,  
loví mu v noci prsty, nehty,  
a za chloupky když přitáhne,  
hned někdo bude spát sám.  
Neboť srst dělá z lidí lidi  
a sliny činí lásku z lásky  
a hvězdy rodí  
noc a tmu.

Proč bych se ho bál? Má křídla.  
Pojídá písek, skřehotá.  
Jen žena, která v něm se zhlídla  
v továrně potmě, když on spal,  
na jeho těle plném strupů,  
železných strupů, vnějších cév,  
porodí dříve. Brzo potom  
jejího muže najdou opilého.  
U vápenky mu došel zpěv.

On, chudák, viděl konec všeho  
v té vápence, měsícem zalité.  
A brzo nato  
umře dítě jeho.

Čtvrtý je katan průvanu.  
Šeptá a syčí dírkou dveří,  
jíž do studny klíč vhodili.  
Tím připomíná hadí muže,  
zestárlé, tuhé, nemohoucí,  
co nevejdou už do ničeho,  
zůstanou Před, jak před zlou mocí,  
a Skrz jen zlostně reptají.  
Jindy je zpěvák komínů,  
a proto krade z pultů noty  
a opěvuje hostinu,  
samotářského neduživce,  
který si mlčky večeří  
před krbem v záři dobrých polen.  
Slaví prý sto let kleté dny.  
Uzamknout jej by bylo lépe,  
tak jak je, zlý a neoholen,  
a klíček vhodit do studny  
suché jak oko, léta slepé.  
Ale on mlčky vzpomíná,  
a v klíně mrou mu páví ruce.  
Andělské chóry duší na dně  
pějí mu, pějí z komína.  
Laskavé, prudké, sladké, svěží.

Průvane, tys mne provázíval  
za nocí mokrých podešví  
a lamp a vnitřní kyselosti  
z žaludku do úst, bez noclehu,  
kdy dlažba byla z kamene  
tak jako nikdy. Pamatuješ?  
Směšná hra, ale bez žertů.  
Dodnes ji cítím v každé kosti.

A dodnes cítím chladný ovan,  
jímž jsem jak plakát odchlipován  
po krásném nočním koncertu.

</section>
