---
title: Kdo je dlouhá léta nemocen
contentType: prose
---

<section>

Kdo je dlouhá léta nemocen  
Přestane nakonec myslet na svou nemoc

Navečer když stiskne knoflík lampy  
Vejdou k němu jak dvě přítelkyně  
Hnědé rozptýlené světlo s horečkou

Je to velmi jednoduchá věc  
Všechno kolem něho už je nemocí

Horečka vypravuje

Za jedné z dálných cest námořních  
Nikdo nebyl se mnou na palubě  
Na noční vlny řídce padal sníh  
Ubohý mokrý Ale přece sníh  
Což samo o sobě je zvláštním pocitem  
Slyšela jsem pod sebou volati o pomoc  
Mladého muže  
Kterého jsem tolik milovala  
A který tonul v tomto nevýslovném moři

Ale jeho řev byl krásný Třikrát krásný  
A na noční vlny řídce padal sníh  
Ubohý Mokrý Ale přece sníh  
Že jsem si odešla nahoru do kajuty  
Že jsem si odešla z jeho života  
A usnula tak lehce  
Jako se zasouvá svazek nových básní  
Do nějaké malé knihovničky

A myslím že smysl té příhody  
Byla ta příhoda sama

A lampa Altová lampa dodala usmívavě  
             Zapomněla jste mne ovšem zhasnout

Leč jinak opravdu smysl té příhody  
Byla ta příhoda sama

Kdo je dlouhá léta nemocen  
Přestane nakonec myslet na svou nemoc

O horečkách svých už neví téměř ani

Ale my přece známe krále Babylónu  
Kteří přepadali země sousedních národů  
Protože jejich proslulé zahrady  
Byly vždy pečlivě zavodňovány  
A nikdy nebyly suché

Takže ani jemu se nemusí věřit  
Víc než je třeba

Jednou se mu naneštěstí stane  
Že je pozván k někomu a někam  
Trochu se tančí  
Okny v bílých rámech dokořán je vidět  
Město spící na měsíčném svahu

Malá Manetová má už trochu rozmazaná ústa  
A všichni jsme tak trochu zamilovaní  
Tak trochu

Stříbročerné večerní šaty žen  
A sítě které jsme vytáhli s úlovkem hlubinné ryby

Krása je věc čistě náhodná  
Hyne náhlou změnou vodních vrstev  
Hyne náhlou změnou vrstev lidí

A pak se chorý náhle rozpomene  
Že si byl zapomněl  
Nějakou malou  
A jistě stříbrnou věc  
Tam někde v hudebním pokoji

A odejde pro ni ačkoliv ví ze všech nejlépe  
Že než se navrátí  
Hovor se sedmkrát obrátí  
Z Tolstého na ni a na svícny  
Ze svícnů na deště dále  
Od dešťů na sny  
A ze snů o patro níže  
Na tu kropenatou mrchu s ústy  
Jako cejch

V hudebním odlehlém pokoji  
Stojí zlatá harfa a klavírní křídlo  
Jako vycpaní ptáci klasické hudby  
Plameňák Mozart  
Hrochův Beethoven  
Klasická hudba je tady ptačí a zvířecí  
A velice vycpanou záležitostí

Chorý stiskne knoflík stolní lampy

Vejdou k němu jak dvě přítelkyně  
Hnědé rozptýlené světlo s horečkou

Horečka vypravuje  
             Za jedné z dálných cest námořních

A lampa Altová lampa dodává usmívavě

Leč jinak smysl té příhody  
Byla ta příhoda sama

A on cítí bolest pod žebry  
Slyší zvuk záclony  
Strhávané z kroužků

A když se navrátí mezi ně  
Vidí že nepatří mezi ně

A oni podivně mlčí a uvědomují si

Že vlastně tu praskají parkety  
A už ho nikdy víc nepozvou

</section>
