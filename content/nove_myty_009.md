---
title: Vlak s vězni
contentType: prose
---

<section>

Stojí to za prvním skladištěm  
Běžte se tam na To podívat  
Já musím odtud Někam Pryč  
To je jedno

Některé z nich prý už poznali  
Zkuste to také Kdopak ví  
Vždyť je pane patnáct stupňů mrazu  
Dokud jsou poznat  
Nebudou

Je pane dobrých patnáct stupňů zimy  
Kolem nich všude železo a mráz  
A oni ještě křičí po vodě  
Pro ně je léto Smrti

Kulaté hlavy přes okraj nekrytých uhláků  
V hlavách jsou oči V očích nic  
Jen aby viděli z vagónů  
Ti menší stoupají na něco  
Na Něco

Mají tam zmrzlé:

Copak vy tady  
Zato my  
My slyšeli jsme ruské  
Kanóny

S dozorcem S posledním  
Dá se trochu mluvit  
Přes špásovnou ženskou  
Za cigarety  
Před chvilkou tu ubil pažbou pušky  
Jednoho co začal řvát a zpívat

Zpíval že je z Ostravy z Ostravy  
Zpíval že je doma  
Pozdravte mi mé rodiče  
Tam za nadjezdem  
Rožák číslo dvacet  
             A copak vy tu  
             Ale my  
             Po nás jdou ruské  
             Kanóny

On jediný byl při sobě a zpíval

Všichni mu začali nadávat  
Ve čtyřech jazycích  
Znělo to jako skřehot ptáků zimy  
Neboť oni toho shora vidí příliš  
Než aby se nestyděli krákat  
Lidskou řečí

On jediný byl při sobě a zpíval

Teď leží Leží u koupelny  
Na druhém konci  
Perónu  
Nahý a tichý Stále stejný  
Jen něco víčka  
Zvedlo mu

Vlak začne ztěžka odjížděti  
A on se dívá  
Upřeně  
Na mladé starce Staré děti  
Nežli s ním couvnou  
Ke stěně

Pak chňapající ruce z vozů  
Chabnou a začnou  
Mávati  
Smrt vzbudila se při lomozu  
A vraždí mrazem  
Na trati

A zas Co vy tam  
Zato my  
Po nás jdou ruské  
Kanóny

</section>
