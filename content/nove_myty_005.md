---
title: Stříhali dohola malého chlapečka
contentType: prose
---

<section>

Stříhali dohola malého chlapečka  
Kadeře padaly k zemi a zmíraly  
Kadeře padaly jak růže do hrobu  
Železná židle se otáčela

Šedaví pánové v zrcadlech kolem stěn  
Jenom se dívali Jenom se dívali  
Že už je chlapeček chycen a obelstěn  
V té bílé zástěře kolem krku

Jeden z nich Kulhavý učitel na cello  
Zasmál se nahlas A všichni se pohnuli  
Zasmál se nahlas A ono to zaznělo  
Jako kus masa když pleskne o zem

Francouzská výprava v osmnáctsettřicetpět  
Vešla do katakomb křesťanské sektičky  
Smích ze tmy do tmy a pod mrtvý jazyk zpět  
Je vždy kus masa jež pleskne o zem

Učeň se dívá na malého chlapečka  
Jak malé zvíře se dívává na jiné  
Ještě ne chytit a rváti si z cizího  
A už přece

Ráno si staví svou růžovou bandasku  
Na malá kamínka Na vincka chcípáčka  
A proto učňovy všeljaké myšlenky  
Jsou vždycky stranou A trochu vlažné

Toužení svědící jak uhry pod mýdlem  
Toužení svědící po malé šatnářce  
Sedává v kavárně pod svými kabáty  
Jako pod mladými oběšenci

Stříhali dohola malého chlapečka  
Dívat se na sebe Nesmět se pohnouti  
Nesmět se pohnouti na židli z železa

Už mu to začlo

</section>
