---
contentType: prose
---

## Operace

Otevírají si ho  
Jako by si v něm co byli zavřeli  
Připomíná starou tobolku

Nádor velikosti žaludu  
Mu řekli

A číšník z Národní kavárny  
Sní strašně mrzutý sen  
O velkých bledých sviních  
Které k němu přicházejí  
V světle hvězd

Kázali mu počítat  
Ty hvězdy

Ale on zůstal právě u sedmé  
A usnul  
Vzpomínaje tiše na Rózu

Kterak byla plná knoflíků  
Můj bože

Takže mít ji rád  
Byl pocit mnohem složitější  
Než u všech ostatních dívek  
Co jich kdy poznal

Netrpěliví motýli  
Bílí jak vymyté ruce  
Usedají naň  
A odlétají

Tak tomu bývá  
Nad velkými taji
