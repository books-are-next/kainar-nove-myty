---
contentType: prose
---

## Hubenost

Kterak jste zhubla  
Propadáte se jaksi do sebe  
Trochu špičaté břicho  
Kdo vás to kreslil tak tvrdou tužkou  
Ta léta co jsme se neviděli

Vyprávějte mi prosím o sobě  
Váš hlas je jako ploský oblázek  
Skáče po vodě kterou jste naplakala  
Váš narychlo sešpendlený příběh  
Z laciné látky potištěné motýly a květy  
Na vás jen visí  
Je vám trochu velký

Stojíme u vchodu do parku  
Kam psům je zakázán přístup  
A ty tlusté labutě to vědí  
Žerou líně housky z olejnaté vodní hladiny

Za jejího horečného vyprávění  
Cítím jak všechny její vnitřnosti  
Blízko pod kůží  
Přestaly střebat a jenom velice nyjí  
A drkotají se lehounce  
Podobny květinám  
Všemi směry

Kdyby ji někdo chtěl zabít  
Měl by s ní jen malou námahu  
Je opravdu hubená — Má láska  
A její srdce dalo by se vyjmouti

Kávovou lžičkou
