---
title: Mladému střelci
contentType: poetry
---

<section>

Nízko miř  
A dýchej zlehka  
Bratře

Nepřítel to není jenom hlava  
Hlava je malá maličká  
A pod sebou má tolik měkkých věcí  
A pod sebou má břicho  
A to břicho tráví  
Z toho co ti nakradl v tvém domě  
A pod sebou má nohy  
A ty nohy chodí  
Po tvé půdě po kradené půdě

Nízko miř  
A klidné prsty  
Bratře

O srdci schválně jsem nemluvil

U nás v domě byla stará lampa  
Ještě na olej A její malý plamen  
Podobal se horoucímu srdci

A když zhasínala  
Zbyl z ní knot  
A z knotu zbyl jen drápek  
Černé kočky

Se srdcem těch cizích právě tak

Nízko miř  
A přesvědčíš se  
Bratře

O lidech schválně jsem nemluvil

Děcko které u nás onemocní  
Vidí vidí v nohách svého lůžka  
Modravého tvora Pojídače  
Z úst a z uší čouhá suchá sláma

A on stojí Mrtvý Cizí Klidný  
Dítě které ho uvidí  
Nepoví o něm už nikomu  
Protože umře

A když je pozvednou  
Velice lehké  
Jako pytlík plev  
Najdou pod ním čníti ze slamníčku  
Jedno stéblo  
Hrot je od krve

Nejsou všechno lidé co se vidí

Nízko miř  
A lehce dýchej  
Bratře

Když se u nás rozvodnila řeka  
Trámy věci mrtví pluli jejím proudem  
Jedno zbylo proti červenému nebi  
Pilíř z vody  
Pilíř naděje

To co slyšíš křičet šumět v sobě  
Je jen slovo  
My je všichni známe  
A co vidíš proti červenému nebi

Jsou tví drazí  
Známí  
Souřadní

Vidět všechno Vidět jediné  
Vidět rodný kraj a sladké obšírnosti  
Něžné lásky starý mnohohlas  
V bodě v mušce na konci tvé hlavně —

Prosté jako dech —

Miř  
Nízko  
Bratře

</section>
