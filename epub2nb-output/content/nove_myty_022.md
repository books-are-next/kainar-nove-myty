---
contentType: prose
---

## Odjezd

Nejsem šťasten Nejsem zoufalý  
Bylo to jiné než lze předvídat  
Nosiči kufrů Kteří volali  
Poslední vagón Bral jej líný spád  
Lenivý strašný spád mé slavné řeky Jihu  
Necítím nic A cítím nic jak tíhu  
Železných kotoučů výhybek na trati  
Po které odplouvá  
Co mělo zůstati

Nejsem klidný Jen mé vědomí  
Chvěje se horkem Z nástupištních střech  
Nejhorší láska Která nezlomí  
Jenom tu je A jenom čítá dech  
Lenivý volný dech těch úst která tu zbyla  
Co ještě dál A bílá černá bílá  
Vývěsky nádraží ukazující kam  
Odcházím z nádraží  
A nejdu Zanikám

Jak je to dávno už!  
Dávno jak bahno dna  
Co od té doby pak  
Ach Je jen náhoda
