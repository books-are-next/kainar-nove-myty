---
title: Eskadra Straky
contentType: prose
---

<section>

Eskadra nazvaná Straky nalétává  
Na všechno co se třpytí dole ve tmě

Kde zapomněli zhasnout ve spíži  
Kde zapomněli hvězdu ve tvaru trhliny  
V zatemňovacím papíru

Tam začne svištět kov obloukem

Tam vznikne původní prastará tma

A stroj se rozeřval  
Jako by se otevřela ve vzduchu  
Na okamžik brána pekel

                     Obličej Samuela Cornegieho  
                     Leteckého poručíka na třetím nočním letu  
Promění se v rozvodnou desku se dvěma rychloměry očí

S nosem který ukazuje  
Stav přítomnosti smrti v kabině  
A s ústy která sevřela své zuby  
Jako manipulační uzávěr nejlehčí hnací látky  
Kterou je lidský duch

A letí po křídle!

Strhává se dolů  
Jaká to nová zkušenost  
Že je nutno se vznášeti ve výši  
Aby se smělo padat

Za cikotů Tenkých ostrých zvuků  
Nadlidské nedočkavosti

Je Strakou Nádhernou Strakou

A zobák stroje směřuje proti oknu koupelny  
Kde kterási nahá mladá Němka  
Obrací se naposled vzhůru břichem  
V horké vodě

Okna kaváren  
Světelné škvíry chlévů  
Lampičky čouhající prstem do prostoru

Klovej klovej  
Same Cornegie  
Do těchto falešných šperků  
Nočního Německa

</section>
