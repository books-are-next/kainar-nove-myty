---
title: Bubínek
contentType: poetry
---

<section>

Je něco horšího než jenom únava  
Jde transport mužů po cestě  
A slunce vaří z kostí

Oči si hledají  
Zde padnu  
O kus dále  
A smrt jak žrádlo  
Do sytosti  
Ale  
Naživu z nich každý zůstává

Neboť sta krásných ocelových protéz  
Scvakla jim pomsta po těle  
Páteře Brady Kolena  
Ach ta trestanecká chátra zmořená  
A jak suroví jsou její andělé

Je něco horšího než jenom únava  
Kde se vzal tu se vzal  
Kdosi cizí za transportem  
Jejž tichounce že až to mrazí  
Na bubínek doprovází  
Přestát Trestat  
Přestát Trestat  
Trestat Brzy  
Trestat Trestat

</section>
