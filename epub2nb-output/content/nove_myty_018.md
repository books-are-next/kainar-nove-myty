---
title: Slovenské lesy hluboké
contentType: prose
---

<section>

Slovenské lesy hluboké  
Nenávist hlubší je  
Nenávist v lese se neskryje

A proto vycházejí partyzáni z lesů  
Za bílého dne

Ta lehkost lehkostí  
S jakou bije hrom  
S jakou on hřmí když v právu je  
Slovenský hrom ten tancuje

Po lebkách německé infantérie

Z hor vidět těla nádraží  
Mají křeč Psotník Sabotáž  
A jak do lesa zavoláš  
Ozvěna vyjde v pásech patron  
A ptá se Kde

Slovenské hory hluboké  
Za otce Matku Za syna  
Z toho tu všechno začíná

Mají to dobře zakopáno  
Tam poblíž plotu  
V plechovém

Eh co je na tom pěkného  
Umřít a potom ležet v zemi  
Tím krásnější je dovésti  
Padnout a potom ležet v zemi

A když už ne rozdíl jiný  
Ne jako marný  
Jedlík hlíny

Protože lesy hluboké  
Nenávist hlubší je  
Nenávist v lese se neskryje

A proto vyšel národ z rodných lesů  
Ze samot plných  
Německého děsu

A proto umučení vyšli žlutou branou  
Plamenů benzínu

Utěšovali své bojující řkouce:  
Nezhynu!

</section>
