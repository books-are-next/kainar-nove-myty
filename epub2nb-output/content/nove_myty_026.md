---
title: Vozidlo
contentType: prose
---

<section>

Vozíček s mrzáčkem strkají dopředu  
Jeník je chlouba rodiny  
Nikdy si ani nezasteskne

Koupili jsme mu gumové obruče  
Jezdí si jako pán  
A jaký je bystrý

Jen když má močit To víte to je ta nesnáz  
Ale on vždycky  
Jako by se za to omlouval

Vozík na kuličkových ložiskách  
Tiše se pohybuje po nábřeží řeky

Oči v klasicky krásné hlavě  
Mladého mrzáka  
Tiše se pohybují po lidech  
Pán s paní se zastavili u mostu  
Ona má něco v ústech  
Saje stéblo trávy  
Utržené za této procházky  
Muž je jistý i v tom co ještě neví  
A usmívá se na ni

Jak často jezdí za námi  
Něco neslyšného

</section>
