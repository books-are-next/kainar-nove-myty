---
title: Dívky
contentType: poetry
---

<section>

**Žena**:

Krásné krásnější a nejkrásnější  
Dívky konve dívky píšťalky  
A dívky držadla

**Muž**:

Ale za každou z nich je nutno vyvětrat pokoj  
Jenom když se pohybují hoří na nich vůně

**Žena**:

Jako na alkoholu z broskví anebo ze švestek

**Muž**:

Ale když se přestanou  
Přesýpat v bocích

**Žena**:

Proto ony chodí

**Muž**:

Svlékat se

**Žena**:

Protože jsou krásné krásnější a nejkrásnější

**Muž**:

Opírati se

**Žena**:

Je to drahý klavír Copak si o mně vy myslíte

**Muž**:

Pít

**Žena**:

V každé mé číši je perla na dně pane

**Muž**:

A zejména když se přestanou docela hýbat protože umřely  
Je nutno vyvětrat pokoj  
Bylo tu něco tak cizího

**Žena**:

Krabice od modistek  
Chodí po světě jako andělští mládenci  
Pruhovaní růžově a modře

**Muž**:

Ó nezapomenutelné chvíle  
Potítka nezapomenutelná  
Takže

**Žena**:

Nechtějte po mně nic  
Trpím

Narodila jsem se v cizině  
V krajinách smaragdově zelené trávy  
Udělám vám to Opravdu

**Muž**:

Pravdivé jenom ve dnech kdy krvácejí  
Jsou naštěstí lidmi jednou za čas

**Žena**:

Krásné krásnější a nejkrásnější

**Muž**:

Zbudou po nich černé vypínače  
Propálené dírky ve svátečních ubrusech  
Jako oči bez vůle

**Žena**:

Jako oči které nepamatují

**Muž**:

A chtějí všechno a každého

**Žena**:

A nechtějí nic a nikoho

</section>
