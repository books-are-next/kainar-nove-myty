---
title: Výrobce drátěných vložek
contentType: poetry
---

<section>

Výrobce drátěných vložek  
Hledívá na ženy  
Docela jinak  
Nežli jiní muži  
Chropot oček z mědi  
Tichý Blažený  
Cítí v něm ženy  
Cítí na své kůži

Má dosti příjemný byt  
A za bytem v koupelně  
Zpěvavý odpad  
Vody z bílé vany  
Trpná a malátná těla  
Strhává lhostejně  
Na cestu dolů  
Proud vyšeptaný

Na jeho chlupatém zápěstí  
Švýcarské hodinky  
Tetují lásku  
Jako zvíře ze stád  
Jak jedno z mnohých  
A vědí  
Ty švýcarské hodinky  
Kdy je čas šílet  
A kdy je čas přestat

Na ruce zelené tlení  
Pod sebou chropoty  
Rozteklých rtů  
A mnoha oček z mědi  
Je trochu ďábel  
A zkoumá  
Váhu své samoty  
Pružností lůžka  
V stehen odpovědi

Ráno se probouzí do zimy  
Potom si vaří čaj  
Vykašlávaje  
Noc a její hleny

Z blízkého psince mu na kašel odpovídá  
Hluboký štěkot

</section>
