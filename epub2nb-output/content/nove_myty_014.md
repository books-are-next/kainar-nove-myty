---
title: La belle dame sans merci
contentType: prose
---

<section>

Co vstal — a břicho ještě spalo —  
Cítil že pokoj už začíná odplouvat

Mávající pták  
Stál křiče v okně  
Po několik slavných okamžiků

Stál křiče v okně

Potom se pomalu odporoučel  
Ocasem napřed

Dole pracují tři šrouby jitřní tmy  
Za slibného chvění hrůzou  
Kam toto všechno  
Ohni řekni mi

Oheň neříká Oheň je zabrán v sebe  
Ráhna a lanoví parku  
Jdou nepostihnutelně vpřed  
I s praporečky toho co se v něm naposled hrálo  
Praporek Marta Praporek Louskáček  
Praporek Sen noci svatojánské  
I s lavičkami na nichž přespává ubohý národ  
Chodící po smrdutých květech nohou

Národ napůl už lidský  
A napůl jakási vegetace ještě  
Bude objeven až na vysokém moři  
A poslán k pecím po schůdcích kopanců  
Neboť spát v záchranných člunech  
Nedovoluje se těm pro něž není záchrany  
Zpět k pecím za vedrem Říká se tomu hrát  
Na parní varhany

Za chvíli první blijící lidé věděl  
U brlení z ušlechtilé mosazi  
A z ocelových strun  
Ranní zpěváčci u mechanické harfy  
Za nimiž  
Jako za každým kdo odchází  
Hrníčky nedopité  
Černé kávy  
Začal se šmátrat a umývat mumlaje  
Mumlaje do půl těla  
Co na ní Beztak to nějaká kurva je  
Ale s jakou podezíravostí  
Přecházela  
Lodní můstek Můstek Lodní  
Tlačit jí šňupáček do horkého mléka  
Chtělo se  
Ona je zvyklá dobře obírati  
Rybu z kůstek  
V pohledu to má  
Obírat dobře svoje ryby z kostí  
S jakou podezíravostí  
Za chvíli první blijící lidé věděl

Lstivý a neviditelný kozel  
Chodící vzpřímeně po zadních nohách  
S pysky červánků  
Kope je do pokorných zadků A oni škytají  
Nebo jim předčítá ze staré knížky žalmů  
O pádu Jeruzaléma  
A oni vrhnou jako by se obraceli k Hospodinu  
A potom obráceni vnitřnostmi nahoru  
             (Ledviny jako hodinky  
             Plíce kožešinka  
             Střeva kapsy  
               Ó pomalu pracující kapsy  
             Srdce jako kterýkoliv předmět potřeby)

Třeba by mohli —  
Jednou —

Zase víc o dva o tři prsty do krku  
Zase víc o dva o tři milence do klína

Dora Kwiatkowska vzpomíná

Hledajíc vzduchem namátkou svůj vypínač jenž visí  
Na šňůrce jako malý pláč  
A ventilátor šumí jako perutě  
Z parfému v kufrech v její kajutě

Už se domyl něco mumlaje si  
Mumlaje do půl těla  
Příď lodi parku s několika domy rozhrnuje  
Mokré šatstvo moře zbylé po utonulých  
Jedna vlna rukáv Jiná límec  
Třetí vlna prohledává kapsičky:

Malý Jeníčku  
Bůh žehnej tvé čistotě dětské  
Já nemohu

Na této lodi parku s několika domy  
Je dovoleno otroctví jak zvláštní výsada  
Otroctví je stroj Otroctví je být chromý  
Proto si tu každý  
Volný připadá

Neboť neotročit Nebýt ohrožen  
Jídlem v slunci zkaženým  
Píšťalkou v mlze  
Hnivým světélkováním na nočním mase žen  
A průjmy dětí  
V jejich něze drzé  
Nemusit močit jemnou trubičkou  
A jísti pinzetami  
Potrhané organismy ze stád Démonů —  
             (Někdy se však za opilství zdá mi  
             Že Koriolán kouše do živého  
             Až dojí celý skotu kus  
             Mrtvatý panáček si bude pěkně z něho  
             Odsouzený k vytlačení  
             K vytažení jemnou nití  
             Ze vznícených kravských střev  
             Pod kyvem věčnostných ohonů)  
Nemuset být fluidem telegramů  
Marie umírá Tatínek v lázni skáče  
Nemuset umývati uslintanou tlamu  
Psíka který  
Kdyby byl jen trochu třikrát větší  
Hrál už by si jenom  
S míčem z lidských křečí  
             Nemusit otročit  
A nebýt ohrožen  
Pro podezřelé maso žen  
Nebylo by ani  
Této mé výletní lodi  
Nenašel bych svou  
La belle dame sans merci

Co vstal a umyl se a oblékl se  
A obul se a našel při tom všem  
Na pijáku dívčí profil s číslem místo obočí  
Na hudební estrádě se jistě něco stalo

Hudba začala hráti _tak_ nepředvídaně  
Že zlaté hlavy císařů se otočily  
Na svých talířových podstavcích

Hudba spadla z nebe  
Jako proslulá věta  
Pane vaše říše vás vítá zpět  
Netrestejte

Sestry nadějí se uchopily v pase  
A začaly se procházet  
Mezi zhýčkanými zaprodanci  
A zakuklenými jedlíky Idejí

Někdo nahlas v chůzi určoval svému poslednímu příteli  
Hlohovou větvičku  
Obratnými naléhavými slovy  
(Kterak se o něj bál ubohý člověk)

A já jsem potkal  
La belle dame sans merci

Krásná a nevinná  
Žena a zvíře  
Oči a všechno je vedlejší  
Jako u zvířat  
A její krásné vyvážené tělo  
A vůle jedno jsou  
Zvířecí princip  
Filozofie která se nestala myšlenkou  
Její hlavní vývody jsou lůno  
Ústa řiť  
A pokud jdou její nohy  
Filozofie trvá

Bylo by kruté ptát se jí kde bydlí  
Jsou jakési hnízdovité útvary  
Po celém světě:  
Mrtvému muži na tropické židličce hoří  
Prsty z doutníku  
Například  
Anebo  
Varšavská švadlena bere do úst špendlíky  
Z takových ústředí Z takových růží vzniká  
Myšlenkový svět  
Mé La belle dame sans merci

Její náboženství  
Je leteckou fotografií  
Obrysů města Agar  
Které sněd potichu prales  
Napřed si je rozprostřel  
Na zelené velice zelené listy  
Pak poslal hmyz  
S kusadly většími než je sám  
S tykadly téměř prorockými  
Pak poslal hmyz který si sám přinášel  
Své vodní balvany  
Takové jsou články víry a dogmata  
Náboženství  
Mé milované  
La belle dame sans merci

Viděl jsem ji zamyšlenou  
Navečer v jídelně  
Nad přišroubovaným stolem

Ona je sentimentální  
Stůl který nesmí řinčet a ujíždět  
Jako válečný vůz  
Jí dělá bolest  
Zato malý obrázek z lékařského časopisu  
Je jejím Usínáčkem  
(Krev je jméno oře který tryská ze žil)  
Má jej nad lůžkem s mušelínovými závěsy  
Usínáček mé  
La belle dame sans merci

Nemá přátel Není z rodu lidí  
Její matka pila ze studánek  
Měla nazlátlé oči  
A ukusovala z mladého listí  
Její dcera je věčná jako lodní kufr  
Tiká v diamantových ložiskách  
A ukazuje čas který už přešel

Na lodi parku s několika domy  
Žiji s La belle dame sans merci  
Má lůžko s mušelínovými závěsy  
Na lodi parku s několika domy  
             To všechno se vám zdá a vše se jednou zlomí  
             Pro krásu plavby o ní plačte si  
             Jsem jen La belle dame sans merci  
              To všechno se vám zdá a vše se jednou zlomí  
             Vědomí ničeho lepší než bezvědomí —  
Nemá přátel Několik milenců  
Několik prstů do krku  
Na přídi (což je vysoká nejpustší samota)

Závratné zvracení do vln  
Vyzpívá v něm  
Každého jako kousek masa nebo zeleniny  
V nádherných melodiích kyselin  
A jak vlají její černé vlasy  
A jak se bělají její sírově bledé ruce  
Za lodí parku s několika domy  
Pluje tlupa dravců svářících se o každé sousto

Takto zní báseň neštěstí  
Báseň La belle dame sans merci

</section>
