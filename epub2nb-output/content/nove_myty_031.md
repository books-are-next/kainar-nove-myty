---
title: Dívka která léčí květiny
contentType: poetry
---

<section>

Dívka která léčí květiny  
Otec je chirurg Ona jen dochází k matce  
Za týden dvakrát  
Na cestě ze školy

Proto je něžná Proto její duše  
Má ony tajemné odlesky nástroje  
Nástroje spícího na černém sametu  
Který byl odeslán na jméno jejího otce  
Z jedné z těch zámořských univerzit

Vznikl tam pověstný dutý háček s jehlou  
Kterým se dostane zaživa k srdci  
Líp než čím jiným

A sedm podřadných ďáblů s měkkýma rukama  
Smyslilo kýchavý gumový balónek  
Prašivku Ovoce marnosti  
Aby se tím lépe dostala zaživa —

Aby se tím lépe dostala zaživa  
K mému srdci

Někdy mi vypráví hledíc přímo do mne  
Ale tak vzdáleně Protože zelené křeslo  
Je její původní hlubinou  
Někdy mi vypráví o slečně azalce  
Jejíž stvol zlomený čistě a dobře  
Teď právě léčí

(Hlubinný hlase!  
Myšlenko!  
Vodo z úst!)

Připjala malinkou dýhu  
Obratnost Ale ta jiná  
Než v rukou zkušených dámiček  
Svlékajících opilého muže  
Svlékajících zlomeného muže

Prstýnek z lýka A co přidá do prsti?  
Blaženství v záři chlorového slunce  
Z plováren plných těl v ohni  
Sušené zoufalství

Jakýsi zápach hrající jak sval  
Zvedá se v slovech a ulétá —  
Ušlechtilost  
Montgolfiéra v podobě krávy  
Ulétá

Dívka která léčí květiny  
Otec je chirurg Bydlí v nízkém domě  
Na předměstí posvátného ticha  
Zejména za dlouhých deštivých dnů  
Listonoši zatláčejí mrtvé oči zvonků  
Zmáčené akáty a černé klobouky chodí

A neděle je A je odpoledne  
A lidé nejsou

Dívka která léčí květiny  
Otec je chirurg Bydlí v nízkém domě  
V zahradě drnkává umělý potok  
Mohutné stromy visí celou svou  
Stařeckou tíhou  
Z berlí  
A třesou listím hlav

Pěnkava kloktá Nadýmá se vztekle  
Řve Jitřní okna se otvírají  
S klapotem Bude se větrat

První ranní vejce naklepnuté lžičkou  
Život uvařený za tři minuty

Náhle se provalí záplava žlutého bahna  
Pomalu hrozivě budou se zdvíhat  
Bytosti zobáků v kořeni uskřípnutých  
(Že chtěly vyzobat vyďobat miláčkové)  
Bytosti s očima v temeni hlavy  
(Hle vše je minulost Žije se na starých bubnech!)  
Bytosti s obojky na kterých těžce už  
Přece však dá se číst Ještě — a  
Buď Trvej Zjevuj se Navěky  
Stvoření při chůzi šplouchající jako  
Nedělní vozíky s pivem  
Ve městě pro cizí:  
Praskání pěny a praskání snových cév  
Naplní prostory novými bitvami  
Jakých svět dosavad nezažil

Dívka která léčí květiny  
Je krásná Více Je umělá  
Odporné gesto s jakým se zavrtává  
Do hnědých vlasů!  
             Je slyšet luskání!

Vší všeho krásna podobného krásnu  
Suchý zvuk hadích břich moci podobné moci  
A všechno v ní Kolem ní Před ní a za ní  
Je duté!  
             Luskání!

Zašly světadíly  
Nebylo jich škoda  
Popraskaly hráze Popukaly řeky  
Co po nich  
Města jak strupy se odloupnou  
Ze zdravé kůže  
A nebude lítosti

Jeden svět nový a za všechny  
Ten který chňapá a pěje a smrdí  
Zvedá se v břiše a kručí když tancuje  
Leží když miluje Trápí se z radosti

Jeden svět bez útlých bylinek  
Umělých potoků Háčků v živém srdci  
Jeden svět bez blbé kvákající něhy  
Bez lásky která se podobá  
Bez moci jež se jen podobá

Svět jenž se nepodobá  
A jest  
Chci míti tady

</section>
