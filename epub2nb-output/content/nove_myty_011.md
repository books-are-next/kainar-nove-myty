---
title: Nénie
contentType: prose
---

<section>

Až opláčete příteli svou něžnou Miládku  
Až zas poprvé ztratíte vědomí

Ve vaně horké vody  
Neboť vaše síla ráda podléhá  
Vy přece o tom víte

Až si uvědomíte jaký je nesmysl  
Nositi po kapsách včerejší noviny  
Někdo vám řekne že máte srdeční vadu  
Budete opatrně stoupat do schodů  
Ponejprv už mysle na své srdce víc  
Než na tu Než na tu

Která spí Dříme Spí  
Na hřbitůvku kdesi v Třemešné  
Střežena za dne  
Rostlinami jemně chloupkatými  
A za noci svou  
Paní matkou Lunou

Kterak byla maličká v své rakvi

A přece ji vynesli nohama napřed z domu  
Aby ji přijaly družičky — přítelkyně  
Které s ostychem  
Snad na návštěvu  
S čajem S koláčky žalu

Ach vsákla v zemi  
Slzami svých drahých  
Dalo by se napsat

_Je-li Pane třeba této trýzně  
Lučiště tvé a kopí_

Popravdě řečeno  
Měl byste zajít si k zubnímu lékaři

_Je-li Pane třeba této trýzně  
Lučiště tvé a kopí_

Až si budete vyplachovat ústa kysličníkem  
Miládka měla někdy divné chutě

Osamocený trůn v černém pohoří  
Říkáte si Nikdo Nikde Nic  
Měl byste však něco podniknout  
Proti pocení rukou

Hrajete přece docela slušně na housle  
A to je poslední dřevo ze stromu Pýchy v Evropě  
Pokud je známo

Až opláčete příteli svou něžnou Miládku  
Až se rozhněváte náhle na píseň  
Která vás orazítkovala

V jatečním obvodu města  
             Byl jste jediný milenec  
V jatečním obvodu města

Byl jste též ohněm v tmách  
Někdy jste svítíval až do tří do rána  
Snad si vás ona ani nezaslouží  
Celkem je dost nejisté nač umřela  
Možná že to bylo štěstí  
Některé choroby

Zvažte se v některé lékárně  
v níž o vás nevědí  
Co vás to

_Je-li Pane třeba této trýzně  
Lučiště Tvé a kopí_

</section>
