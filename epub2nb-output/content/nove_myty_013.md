---
contentType: prose
---

## Lhůta

Jakási lhůta je tu  
Bratře  
Co bylo to jsme vypili  
V těžkých botách jsme si zapochodovali  
Při lehounké písničce

A komíny a koleje  
A všechny stožáry naší země  
Jsou slavné  
Jak nikdy dosavad

A přece Chce se mi smát

Všichni naši lidé na náměstích  
ještě včera Včera měli hrdla

Dnes už mají jenom  
Obyčejné krky

Včerejší vzácné básnické slunce

A dnes poránu když se ti nechtělo vstávat  
Lozilo ti po těle  
Jak zlaté vši

Jakási lhůta je tu  
Bratře
