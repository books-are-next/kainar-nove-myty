---
title: Slovenská noční cesta
contentType: poetry
---

<section>

Paznehty šly do živého  
Bláta cesty

Za hlasem železných zvonců  
Honáci kterým se říhalo  
Smutkem po kukuřici

Chvílemi měsíc  
A chvílemi bič  
Jak už to bývá

Viděl jsem v noci kráčet svůj sen  
Horu skvrnitou měsícem  
Ze skutečného masa

Uhnul jsem tehdy  
— byl jsem mlád  
Uhnul jsem tehdy  
Z cesty

Neboť v kapsách měl jsem  
Ještě trochu peněz  
A v srdci Víte  
Ještě trochu tepla

Bál jsem se tehda setkání  
Se svým vlastním skvrnitým a velkým snem

A dodnes je mi toho líto  
A velmi se za sebe stydím

</section>
