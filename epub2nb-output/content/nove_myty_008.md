---
title: Dopis o stávce
contentType: prose
---

<section>

Za dopravní stávky v tomto městě  
Na zádech mrtvého autobusu  
                     Sedí tlustý muž  
A hraje na frkačku nosu božího  
Šoféři si připravují neurčité pokrmy  
Na troše dešťové vody  
Jsou to mí staří kamarádi z mokré  
                     A vědí stehno o té  
                     A znají chlupy o té  
                     A tehda na tunelu  
                     Číča  
                     Mrskala se  
                     Co

Ale dnes  
Ale dnes v tomto pitomém světě  
Jsou celí nesví  
A je jich  
Jen něco utlouci čepicemi  
Usmívají se nesví:  
Vidíte  
Čepicemi  
Já jsem to říkal  
Květ prostituce zlomen uvadá

A žádná kosmetika  
Podpaždí nejde dnes na odbyt  
Pohlavní nemoci zhášejí podkožní světla  
To jsou ty drahé fráze  
                     A na jeho tváři byl odlesk utrpení  
Jenomže dyš mu to  
Na černých liliích něco je  
Pročpak bychom si to neřekli

Písmena poskakují po domech a nač  
Písmena skáčou na střechy a nač  
Písmena lidové jídelny  
                     Kde obědvávám  
                     Polívku s nudlema  
                     Za cellového koncertu  
                     Tlampač mi jej nalívá do talířku  
Píšu ti Stávka proměnila město  
V lom plný zkamenělin  
Vozy trilobiti Vozy velké vši  
Vozy prskavci dlouzí  
Jenom křísnout Aby se svítilo postačí  
Těm nahoře

Aby vznikly ty siluety dojemné  
Jimiž králové mrtví si na nás dělají zuby  
Vzhůru nohama jsou to visaté prsy oblohy  
A pod tím plave fialové stromoví sadů  
Jako nejjemnější sentimentální zdechlina  
Pro oko  
Znáš-li mou novou teorii  
Síla v chlupatém plazmatickém chuchvalci  
Dotčen jehlou Podráždí se Zavře  
A je jen zřetelnější  
Láska A kdo si jí všimne  
Až když prst lékaře  
V černé gumové rukavici  
Je to totéž  
Anebo jak se budíme v noci  
Když hodiny nejdou

Ženy nosí v konvičkách odvahu  
Odvahu nad novým pocitem že je nás tolik  
Z blatníku na blatník hrají se karty

Na zádech mrtvého autobusu na mé ulici  
Sedí tlustý muž  
A hraje na frkačku nosu božího

</section>
