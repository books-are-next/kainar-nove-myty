---
contentType: prose
---

## Vycpávač

Noční hodiny  
Čisté a křehké  
Jako listy spáleného dopisu  
Který dosud uchoval si tvar

To co spí dýchá tak opatrně  
Spát znamená octnouti se v dobré společnosti  
Je to dobrý stav ale tak trochu trapný  
Když tlačí mozek

A v této krásné čisté noční době  
Usedá pan vycpávač k své práci

Některé nožíky se podobají rybím čelistem  
Některé jsou zase jako bolest  
Bolest například Setkání  
Jiné se nedají pochopit  
Ale trnou na špičce jazyka  
Některé jsou jako ženský smích  
Ptačí střívka jsou obalena mazem  
Maz je otírán o skleněnou deštičku

Vytrhává se  
Dvěma prsty se vytrhává  
Občas něco křupne v dlani

Mezitím poslouchá zdola  
Jak někdo za někým volá Co není rozumět  
Už si nevybere nejtenčí větev  
Aby se na ní dal kolébat tlukotem  
Svého malinkého srdce  
V bezvětří

Vzali mu život  
A vycpávač  
Ten vzal mu také smrt

Už nikdy nebude hořeti ve větru

A píši-li svou báseň…  
Vycpávám-li neznámého ptáka…
